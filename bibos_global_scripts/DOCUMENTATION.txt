=============================================
Bibos Admin: Dokumentation af globale scripts
=============================================



Indledning
==========

Denne fil indeholder dokumentation for de globale scripts til
BibOSAdmin-interfacet, der leveres sammen med selve systemet.


For hvert område indeholder dokumentet en omtale af de scripts, der findes; en
specifikation af de parametre, de tager; og en bemærkning om, hvilke ting man
skal passe på, når man kører scriptet.

De her beskrevne scrips er alle lagt ind som globale scripts på admin-sitet og
kildekoden til dem kan findes her: https://bibos-admin.magenta-aps.dk/scripts

Alle scripts, der vedrører publikumsbrugerens opsætning, kan først forventes at
få effekt, når brugeren er logget ud og logget ind igen efter kørslen.


Automatisk opdatering
=====================

*Script:* 
    handle_unattended_upgrades.sh

*Parametre:*
    * interval - antal dage mellem checks, 0 for at slå fra
    * distribution - "all" for alle, "security" for kun sikkerhedsopdateringer og
      "pass" for ingen ændring.

Det er muligt at indstille, at en computer selv skal hente og installere
opdateringer uden om admin-systemet.

Der er to parametre, der kan skrues på her: Om den automatiske installation
skal være slået til eller fra, og om den skal hente alle opdateringer eller kun
sikkerhedsopdateringer. Hvis parametrene ikke indeholder det, der er
specificeret herover, vil scriptet fejle eller ikke have nogen effekt.

Scriptet kan findes som globalt script på admin-sitet
under navnet "Automatiske opdateringer".


Skifte browserstartside
=======================

*Scripts:* 
    change_firefox_startpage.sh
    change_chrome_startpage.py

*Parametre:* 
    * URL - adressen på den hjemmeside, man ønsker at sætte som startside.


Der foretages ingen validering af, at URL'en angiver en gyldig
hjemmeside-adresse, eller at adressen eksisterer.

De to scripts kan findes som hhv. "Startside for Google Chrome" og "Startside
for Mozilla Firefox" under "Globale Scripts".


Skifte browserbogmærker
=======================

*Scripts:* 
    upload_firefox_bookmarks.sh
    upload_googlechrome_bookmarks.sh

*Parametre:* 
    * bookmark_file - en fil, der indeholder de ønskede bogmærker.

For at bruge disse scripts er det nødvendigt at finde ud af, hvor Firefox og
Chrome gemmer bogmærkerne henne. På en BibOS-maskine er det (ud fra brugerens
hjemmemappe) er det i .mozilla/firefox/e1362422.default/ for Firefox og
.config/google-chrome/Default/ for Google Chrome. Hvis du arbejder på en
Linux-maskine vil de ligge noget i retning af samme sted; på Windows og Mac kan
de ligge andre steder.

For begge browseres vedkommende gælder, at du på én maskine skal tilpasse
bogmærkerne, så de er, præcis som du ønsker det, og (vigtigt!) lukke browseren.
Herefter skal du for Firefox' vedkommende køre Firefox-scriptet med den *nyeste*
fil i "bookmarkbackups"-mappen som parameter. Hvis det er Google Chrome, du
ønsker at give nye bogmærker, skal du køre Chrome-scriptet med filen
"Bookmarks" i Default-mappen som parameter.

Begge scripts vil kun virke hvis den fil, man angiver som parameter, faktisk
eksisterer, men der foretages ingen validering af, at den indeholder noget
fornuftigt. 

De to scripts ligger i "Global Scripts" under navnet "Bogmærker for Firefox"
hhv "Bogmærker for Google Chrome".


Skifte skrivebordsbaggrund
==========================

*Script:* 
    change_background.sh

*Parametre:*
    * image_file - en fil, der indeholder det billede, der ønskes sat som
      baggrund.

Dette er lige ud ad landevejen. Der foretages ingen validering af, at
den fil, der gives med, faktisk er en billedfil.

I "Global Scripts" ligger dette script under navnet "Skift baggrundsbillede".


Ændre tekst i infoboks på skrivebordet
======================================

*Script:*
    change_desktop_warning.sh

*Parametre:*
    * image_file - en billedfil, der indeholder den nye advarsel.

Dette script udskifter grundlæggende den nuværende advarsel med en anden, der
uploades som billedfil. Det er altså op til brugeren/biblioteket selv at
generere en billedfil.

Der foretages ingen validering af, at den medsendte fil faktisk indeholder et
billede, der vil se fornuftigt ud på skrivebordet.

Ligger i "Globale Scripts" som "Skift infoboks på skrivebordet".



Ændre URL til "Hjælp" på skrivebordet
=====================================

*Script:*
    change_url_for_help_link.sh

*Parametre:*
    * URL - den nye URL til hjælpelinket.

Igen lige ud ad landevejen - send en URL med som parameter, og linket på
skrivebordet vil pege på en ny "hjælpe"-URL. Der foretages ingen validering af,
at den medsendte parameter faktisk er en gyldig URL.

Scriptet ligger i "Globale Scripts" under navnet "Ændre hjælpe-ikon på
skrivebord".


Skifte password for bruger og superbruger
=========================================

*Scripts:*
    change_superuser_password.sh
    change_user_password.sh

*Parametre:*

    * password
    * passwordigen - det nye password og en gentagelse, for at sikre at brugeren
      kan skrive det to gange.

Da publikumsbrugeren logger ind automatisk, er det normalt ikke nødvendigt at
sætte et password for denne bruger.

Det er derimod *meget vigtigt* at skifte fra standard-passwordet til et andet,
så snart en BibOS-maskine er færdiginstalleret. Passwords vises p.t. i klartekst,
når man indtaster dem. Pas derfor på ikke at blive kigget over skulderen e.l. 

Ligger i "Globale Scripts" under navnet "Skift password for bruger" hhv. "Skift
password for superbruger".


Oprette nye genveje på skrivebordet
===================================

*Script:*
    set_desktop_shortcut.sh

*Parametre:*
    shortcut_file - en fil, der skal anbringes på skrivebordet. 

Dette script gør dybest set ikke andet end at anbringe den fil, der uploades,
på brugerens skrivebord. Hvis du ønsker en decideret genvej (en .desktop-fil),
er det nødvendigt at fremstille den først.

Ligger i "Globale Scripts" under navnet "Genvej til skrivebord".


Mulighed for at aktivere automatisk nedlukning/logoff
=====================================================

*Scripts:*
    always_logout_after_time.sh
    logout_after_time.sh

*Parametre:*
    minutes - det antal minutter efter hvilket brugeren skal smides af.

Disse to scripts virker lidt forskelligt. *always_logout_after_time.sh* logger
brugeren ud X minutter efter hver login - hvor X er det antal minutter, der er
specificeret som parameter. Hvis X er større end 5, varskos brugeren 5 minutter
før.

*logout_after_time.sh* smider brugeren af én gang X minutter efter, at scriptet
er kørt. I dette tilfælde sker det ved at computeren genstartes.

NB: Brugeren har ingen mulighed for at undgå udlogningen eller nedlogningen.

Scriptet til fast udlogning (ikke engangsscriptet) bliver dog nulstillet, hvis
brugeren logger ud og logger ind igen.

De to scripts kan findes under "Globale Scripts" som "Log altid ud efter X 
minutter" hhv "Smid bruger af efter X minutter".


Log ud
======

*Scripts:*
    logout_button_just_logout.sh
    logout_shortcut_for_aarhus.sh

*Parametre:*
    ingen

Det første af disse scripts anbringer en "Log Ud"-knap på skrivebordet. Det
eneste, den gør, er at logge ud.

Det andet script er Aarhus-specifikt; det anbringer en "Log ud"-knap på
skrivebordet og sørger for, at brugeren altid logges af Internettet ved logout.

Findes under "Globale Scripts" som hhv. "Logout-knap" og "Logout-knap til
Aarhus".


Mulighed for at lukke maskinen på et fast tidspunkt hver dag
============================================================

*Scripts:*
    shutdown_at_time.sh

*Parametre:*
    hours - timeangivelsen for det ønskede klokkeslet
    minutes - minutangivelsen for det ønskede klokkeslet


Scriptet sætter computeren til altid at lukke ned på et bestemt tidspunkt hver
dag. Det kunne for eksempel være fem minutter efter lukketid. Brugeren varskos
fem minutter før.

NB: Brugeren har ingen mulighed for at undgå dette.

Scriptet finder under "Globale Scripts" under navnet "Lukker ned dagligt".


Aktivere og deaktivere pauseskærm
=================================

*Scripts:*
    xscreensaver_enable.sh
    xscreensaver_disable.sh
    xscreensaver_change_settings.sh

*Parametre:*
    "enable" og "disable" tager ingen parametre.
    "change_settings" tager én parameter, nemlig en fil med indstillinger for
    xscreensaver.

For at aktivere pauseskærmen kører du "enable". For at fjerne den igen og
geninstallere Ubuntus egen "blank skærms"-baserede pauseskærm kører du
"disable". 

For at ændre indstillinger for pauseskærm tilretter du indstillingerne på én
maskine, så de er præcis som du vil have dem, og kalder "change_settings" med
filen ".xscreensaver" i din brugers hjemmemappe som parameter.

Scriptet validerer ikke, at den uploadede fil indeholder noget fornuftigt.

De tre scripts kan findes som henholdsvis "Aktivér pauseskærm", "Fjern
pauseskærm" og "Ændre indstillinger for pauseskærm" under "Globale scripts".


Diagnostiske scripts
====================

*Scripts:*
    diagnostics/env.sh
    diagnistics/fail.sh

Disse er mest beregnet til fejlfinding. 

"env.sh" lister de environment-variabler, der er tilgængelige for et
BibOS-script.

"fail.sh" er et script, der altid fejler, hvilket kan være nyttigt, hvis man
gerne vil teste håndteringen af fejlede jobs.




